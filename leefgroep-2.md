---
layout: page
title: Leefgroep 2
permalink: /ons-aanbod/groep-2
---

Heb je vragen over onze werking? We geven de meest gestelde vragen al eens op een rijtje. Tijdens het traject staat de begeleiding voor je klaar en kan je bij hen terecht voor verdere vragen!

- [Hoe kom je bij ons terecht?](#hoe-kom-je-bij-ons-terecht)
- [Op welke manier kan je hulp krijgen vanuit De Zandberg?](#op-welke-manier-kan-je-hulp-krijgen-vanuit-de-zandberg)
- [Wie werkt er allemaal in De Zandberg?](#wie-werkt-er-allemaal-in-de-zandberg)
- [Hoelang blijf ik in De Zandberg?](#hoelang-blijf-ik-in-de-zandberg)
- [Heb ik een eigen kamer?](#heb-ik-een-eigen-kamer)
- [Wat breng ik mee als ik in De Zandberg moet verblijven?](#wat-breng-ik-mee-als-ik-in-de-zandberg-moet-verblijven)
- [Hoe laat moet ik gaan slapen?](#hoe-laat-moet-ik-gaan-slapen)
- [Hoe laat word ik wakker gemaakt?](#hoe-laat-word-ik-wakker-gemaakt)
- [Hoe zit dat met bezoek?](#hoe-zit-dat-met-bezoek)
- [Kan ik in het weekend naar huis?](#kan-ik-in-het-weekend-naar-huis)
- [Krijg ik zakgeld?](#krijg-ik-zakgeld)
- [Is er wifi in De Zandberg?](#is-er-wifi-in-de-zandberg)
- [Mag ik roken/vapen?](#mag-ik-rokenvapen)
- [Wat met mijn vuile was?](#wat-met-mijn-vuile-was)
- [Kunnen we televisie en Netflix kijken?](#kunnen-we-televisie-en-netflix-kijken)
- [Mag ik mijn gsm bijhouden?](#mag-ik-mijn-gsm-bijhouden)
- [Wat kan ik allemaal doen bij jullie?](#wat-kan-ik-allemaal-doen-bij-jullie)
- [Mogen er vrije uren gevraagd worden (op woensdag)?](#mogen-er-vrije-uren-gevraagd-worden-op-woensdag)
- [Gaan de deuren van de kamer op slot?](#gaan-de-deuren-van-de-kamer-op-slot)
- [Wat met mijn school? Ga ik naar school?](#wat-met-mijn-school-ga-ik-naar-school)

## Hoe kom je bij ons terecht?

Jij en/of contextfiguren hebben hulp gevraagd, via een andere organisatie zoals het CLB, het CAW, een hulpverlener of de jeugdrechtbank. Wij helpen jou en je contextfiguren voor een kort periode.

We kijken samen met jou en andere belangrijke mensen in je leven wat er nodig is om de juiste hulp te geven. Aan het einde van onze hulp praten we met de mensen die jou hebben aangemeld. Samen beslissen we wat er daarna gebeurt.

Ben je via de jeugdrechter bij ons gekomen? Dan beslist die wat er verder moet gebeuren. Ben je via iemand anders gekomen (zoals het OCJ of een hulpverlener)? Dan beslissen jullie dat samen met hen.

## Op welke manier kan je hulp krijgen vanuit De Zandberg?

Er zijn verschillende manieren waarop we kunnen helpen:

- Je woont gewoon thuis, maar we spreken af om te praten of iets te doen – bij jou thuis of bij ons. Dat noemen we ambulante of mobiele hulp. Deze hulp duurt meestal tussen de 45 dagen en 4 maanden (afhankelijk van de vragen).
- Je woont even bij ons in de leefgroep. Dat noemen we residentiële hulp. Dit duurt minstens 3 maanden en soms wat langer als dat nodig is.
- Bij een crisis – als er snel hulp nodig is – kan je voor een korte tijd bij ons komen verblijven of krijgen jullie hulp aan huis. Crisishulp is kort en duurt 28 dagen. Soms is het nodig dit te verlengen omdat er nog geen goede oplossing werd gevonden.

Welke hulp jij krijgt, hangt af van jouw situatie. We beslissen dat altijd samen met de mensen die je hebben aangemeld, en soms ook de jeugdrechter.

## Wie werkt er allemaal in De Zandberg?

Je zal het meeste contact hebben met de **leefgroepbegeleiders**. Zes vaste begeleiders (en één coördinator) zijn aanwezig in de leefgroep via een beurtsysteem. De begeleiders nemen de dagelijkse zorg op zich. Je kan bij hen terecht voor allerlei vragen, opmerkingen of steun. Zij organiseren ook momenten waar je kan ontspannen aan de hand van sport, spel of creativiteit. Wanneer je van thuis uit begeleiding krijgt, zal je één van deze begeleiders leren kennen.

Je zal ook af en toe contact hebben met de **psychologische dienst**. Zij zullen je één keer per week uitnodigen voor een gesprek. Je kan jouw problemen en bezorgdheden bespreken en nadenken over voorstellen voor de toekomst.

De **sociale dienst**, of contextbegeleider, zal vooral contact hebben met de mensen rondom je. Ze leggen contact met je familie, de jeugdrechtbank, het OCJ, de school, …  Niet alleen jij krijgt dus hulp, ook je ouders, familie of mensen die belangrijk voor je zijn kunnen met ons praten. Samen bekijken ze: wat er moeilijk loopt thuis, hoe dat komt, wat er kan gedaan worden om het beter te maken, wie nog kan helpen. De sociale dienst regelt ook praktische dingen zoals: bezoeken en weekends.

Daarnaast zijn er nog mensen die instaan voor administratie, onderhoud, de keuken en klusjes.

## Hoelang blijf ik in De Zandberg?

Voor de meeste jongeren duurt een verblijf drie maanden. Dit wordt beslist samen met jou, de mensen rondom je en de verschillende diensten zoals je consulent, de jeugdrechter, CLB,… Het kan gebeuren dat je verblijf verlengd wordt maar ook hier word je meegenomen in de beslissing.

Indien je in een crisissituatie opgenomen wordt bij ons, verblijf je hier 2 weken. Ook deze periode kan verlengd worden.

Wanneer er sprake is van een ambulante begeleiding duurt de begeleiding 45 dagen tot 120 dagen, afhankelijk van de vragen en de tijd die er nodig is deze te beantwoorden. De duur van de begeleiding wordt dan samen afgesproken.

## Heb ik een eigen kamer?

Je hebt een eigen kamer in De Zandberg! Elk meisje heeft haar eigen kamer waar je tot rust kan komen. Op kamer heb je een eenpersoonsbed, kast, lavabo en bureau. Deze ruimte zien wij als privé. Het is dus niet de bedoeling dat andere meisjes op jouw kamer komen, maar ook bezoekers zijn er niet welkom. Begeleiders kloppen ook altijd eerst aan voordat zij binnenkomen.

## Wat breng ik mee als ik in De Zandberg moet verblijven?

Je brengt best voldoende kledij mee. Je kan bij ons twee keer per week was indienen zodat je telkens genoeg propere outfits hebt! Zwemkledij kan ook van pas komen. We gaan namelijk af en toe gaan zwemmen. We hebben hier in De Zandberg ook een kleerkast waar je kledij, accessoires en nog zoveel meer kan passen. Als je dus iets tekort hebt, kan je daar altijd even in snuisteren. Washandjes en handdoeken liggen al klaar op de kamer voor jou. Je mag natuurlijk altijd je eigen handdoeken meebrengen. Verzorgingsproducten zoals tandenborstel, tandpasta, shampoo en haarborstel steek je best ook in je valies richting De Zandberg.

## Hoe laat moet ik gaan slapen?

Tijdens een schoolweek gaan we slapen om 21u30. Er is één dag in de week waarop je kan opblijven tot 22u00. Dit wordt in het begin van de week beslist, bij het opmaken van de tv-planning.
Vrijdagavond blijven we op tot 22u30. Op zaterdag gaan we pas om 23u naar de kamer.
In de vakantie verandert dit een beetje. We gaan slapen om 22u00. Er zijn twee dagen in de week dat je kan opblijven tot 22u30. Dit wordt opnieuw in het begin van de week beslist, bij het opmaken van de tv-planning.

## Hoe laat word ik wakker gemaakt?

Afhankelijk van wanneer je naar school moet vertrekken, bekijken we samen met jou hoeveel tijd je nodig hebt om je klaar te maken. Hierop stemmen we dan af wanneer je gewekt wordt door de begeleiding of je eigen wekker zult zetten. We houden er rekening mee dat je steeds voldoende tijd hebt om je klaar te maken, te ontbijten en je lunchpakket klaar te maken.

In het weekend staan we op zaterdag op om 9u30. Op zondag kun je uitslapen tot 11u30.

## Hoe zit dat met bezoek?

Bij bezoeken komen in de eerste plaats je familieleden aan bod of de mensen die betrokken zijn binnen jouw situatie. Wil je graag dat je vriend of vriendin eens langskomt? Vraag dit dan best eens aan de begeleiding of sociale dienst. Zo kan er een moment afgesproken worden zodat ook zij op bezoek kunnen komen. 

## Kan ik in het weekend naar huis?

Afhankelijk van jouw situatie en van wat jij en je context haalbaar of wenselijk vinden, kan je in het weekend naar huis gaan voor een dag of voor een gans weekend. Ook tijdens vakantieperiodes kunnen er afspraken gemaakt worden. Hoe de dagbezoeken en weekends verlopen, komt aan bod in de gesprekken met de sociale dienst. Als je in De Zandberg bent via de jeugdrechter moet die uiteraard zijn toestemming geven i.v.m. dagbezoeken of weekends.

We zoeken met andere woorden samen met iedereen op welke manier er zoveel mogelijk betrokkenheid en contact behouden kan worden tijdens jouw verblijf bij ons.

## Krijg ik zakgeld?

Elke dinsdag wordt je zakgeld uitbetaald. Samen met de begeleiding wordt dit dan overlopen. Hoeveel je krijgt is afhankelijk van je leeftijd.

## Is er wifi in De Zandberg?

Er is wifi aanwezig waar je als jongere gebruik van kan maken. We vragen wel dat dit volgens de afspraken wordt gebruikt. De wifi valt ‘s avonds om 23u00 uit.

## Mag ik roken/vapen?

Ben je ouder dan 16 jaar en heb je toestemming van je context? Dan mag je roken/vapen bij ons. We hebben in de leefgroep een rokersruimte waar je op vaste momenten een sigaretje kan opsteken of je vape kan krijgen. Als je graag wilt roken is het de bedoeling dat je je eigen sigaretten of vape meebrengt. Deze geef je in bewaring bij de begeleiders. Op de vaste rookmomenten krijg je dan een sigaretje of je vape.

- Na het ontbijt
- Na het middagmaal
- Voor de activiteit
- Na het vieruurtje
- Na het avondmaal
- Voor het slapengaan

Indien je naar school gaat, krijg je drie sigaretten of je vape mee. Je vape geef je na je schooldag terug af aan de begeleiding. Je mag extra sigaretjes roken dan de aangegeven 6 per dag. Je mag maximum 12 sigaretjes extra per week krijgen. Als het over een vape gaat, kun je dus extra momentjes vragen om even te vapen. Dit kan je in overleg met de begeleiding bepalen.

## Wat met mijn vuile was?

Je kan zeker tweemaal per week je was indienen bij de begeleiding. Je krijgt hem wellicht de volgende dag al terug. Als je dringend toch iets moet laten wassen, kan je dit op een andere dan jouw wasdag ook vragen. 	

Om misverstanden te voorkomen vragen we je om de was die je indient, te noteren op de waslijst. Samen met de begeleiding wordt deze dan gesorteerd. Je kan je kledij ook strijken maar dit moet je zelf doen. Er staat een strijkijzer bij de begeleiding ter beschikking.  

## Kunnen we televisie en Netflix kijken?

In de living hebben we een televisie. Vooral tijdens de vaste avondmomenten en in het weekend kan er tv gekeken worden. Het is dan in samenspraak met de groep te beslissen wat jullie graag willen kijken. We hebben in de leefgroep ook een Netflix abonnement zodat jullie je favoriete series of films niet hoeven te missen.

## Mag ik mijn gsm bijhouden?

Jullie gsm mogen jullie bijhouden. Ook ‘s nachts. We hanteren 6 aandachtspunten bij het gsm-gebruik:

- Slaaphygiëne - nachtrust
- Geen gsm aan tafel: tijdens eetmomenten in de living
- Geen gsm tijdens activiteiten
- Niet samen op gsm’s, geen foto’s en filmpjes maken
- Gsm’s op stil in de leefgroep
- Positief gebruik van de gsm: niet pesten (online/offline)

Daarnaast vinden we het extra belangrijk dat jullie steeds bereikbaar zijn. Dit telefonisch, via sms en/of via sociale media (vb. Messenger, WhatsApp).

## Wat kan ik allemaal doen bij jullie?

Je kan hier van alles doen. We hebben een kleine fitnessruimte als je houdt van sport. Een danszaal waar je je kan uitleven op muziek. Een crealokaal om te knutselen. We hebben veel gezelschapspelletjes en puzzels. Maar we hebben ook Air-Hockey, Singstar, de Wii en Netflix. Buiten hebben we ook een trampoline en een tennisveld.

## Mogen er vrije uren gevraagd worden (op woensdag)?

Meisjes kunnen vrije uren vragen. Dit kan zijn bestaan uit één blok van 8 of twee blokken van 5u. Als je naar school gaat dan kan je deze inzetten op vrije dagen of het weekend. Als je niet naar school gaat dan kan dit enkel in het weekend. Vrije uren vragen is niet mogelijk op woensdag. We gebruiken deze dag om als groep samen een activiteit te gaan doen.

## Gaan de deuren van de kamer op slot?

De kamers in De Zandberg gaan enkel op slot als het meisje niet in haar kamer is. Eens uit haar kamer sluit de begeleiding de deur. Dit heeft te maken met privacy en veiligheid van iedereen zijn spullen. De meisjes hebben geen eigen sleutel maar kunnen altijd vragen aan de begeleiding om hun kamer te openen voor hen.

## Wat met mijn school? Ga ik naar school?

Alle jongeren gaan vanuit De Zandberg naar school. Het schoollopen wordt in de huidige school verdergezet. Afhankelijk van het traject kan je daarnaartoe met de fiets of het openbaar vervoer. Wanneer het op school moeilijk loopt, bekijken met jou, de school en belangrijke anderen wat er nodig is.
