---
layout: page
title: Leefgroepwerking
permalink: /leefgroepwerking/
---

### Ons diagnostisch aanbod

Soms hebben cliënten en aanmelders het gevoel het niet meer te weten. Wij kijken dan graag even met hen mee. Samen onderzoeken we welke vorm van hulp het beste aansluit bij de jongere en zijn of haar context. We zoeken samen naar de betekenis van de problemen en mogelijke oplossingen die groei- en ontwikkelingskansen bieden. Op basis van ons onderzoek geven we een gericht advies naar verdere hulp. We streven ernaar om binnen een korte periode (45 tot 120 dagen) antwoord te bieden op drie belangrijke vragen:

- Wat speelt er precies?
- Waarom gebeurt dit?
- Welke stappen zijn nodig?

Onze aanpak is gebaseerd op de principes van handelingsgerichte diagnostiek. Dat betekent dat we niet enkel kijken naar de problemen, maar ook naar de betekenis, de krachten, de mogelijkheden en de beschikbare hulpbronnen in het leven van de jongere en hun netwerk.

Dit proces gebeurt in een interdisciplinair team, waarin verschillende expertises samenkomen. We doen dit in nauw overleg met de jongere, de ouders of contextfiguren, en betrokken hulpverleners.

Ons aanbod kan zowel ambulant/mobiel (aan huis) of indien nodig voorzien we een tijdelijke opvang in onze leefgroep, die het mogelijk maakt om afstand te nemen, rust en veiligheid te bieden.

Onze werking is geschikt voor diverse diagnostische vraagstukken en problematieken, en kan ingezet worden in verschillende fases van het traject van jongeren.

Denk je dat ons aanbod iets voor jou is? Bespreek dit dan met een hulpverlener die je al kent. Heb je nog geen hulpverlener? Dan kan je terecht bij het CLB als eerste aanspreekpunt.

Je kan je dus niet rechtstreeks bij ons aanmelden.

### Ons crisisaanbod

Soms loopt de spanning zo hoog op dat een gezin of jongere tijdelijk ondersteuning nodig heeft. Een jongere en zijn of haar context komt in een crisissituatie terecht. In zo’n crisissituatie bieden wij hulp die snel, kortdurend en intensief is.

#### Crisisopvang

In onze crisisopvang creëren we een tijdelijk rustpunt voor jongeren en hun context. Jongeren verblijven gedurende een korte periode in ons centrum, waar een team van begeleiders samen met hen én hun netwerk probeert te begrijpen wat er precies aan de hand is. We gaan op zoek naar de oorzaken van de crisis, wat de situatie onder druk zet, en wat helpend kan zijn. Samen werken we aan herstel en zoeken we naar haalbare oplossingen. Idealiter kunnen we een terugkeer naar huis mogelijk maken. Als dat niet lukt, denken we mee na over de meest passende hulp op langere termijn.

#### Crisisbegeleiding aan huis

Bij crisisbegeleiding aan huis bieden we dezelfde intensieve ondersteuning, maar in de thuissituatie. Een team van begeleiders komt aan huis om samen met het gezin de crisis in kaart te brengen. We onderzoeken welke factoren bijdragen aan de spanningen en welke krachten er aanwezig zijn. Samen stellen we een plan van aanpak op dat gericht is op verandering, herstel én veiligheid. We ondersteunen het gezin bij het omgaan met de huidige crisis, maar pogen ook vooruit te kijken: we maken veiligheidsplannen op om toekomstige crisissen te voorkomen.

In beide trajecten staan verbinding, samenwerking en het versterken van krachten centraal. We geloven dat elke crisis ook een kans kan zijn – om te groeien, te herstellen en opnieuw perspectief te vinden.

Bevind jij of je gezin zich in een crisissituatie? Bespreek dit dan met een hulpverlener die je al kent. Heb je nog geen hulpverlener? Dan kan je terecht bij het CLB of huisarts als eerste aanspreekpunt.

Je kan je dus niet rechtstreeks bij ons aanmelden.

### Onze werking verdeeld in twee (leef)groepen

Onze organisatie heeft twee (leef)groepswerkingen. De leefgroepen worden samengesteld op basis van leeftijd.

- In **groep 1** begeleiden we jongens en meisjes van 0 tot 12 jaar (kleuter en lagere schoolleeftijd). 
- In **groep 2** begeleiden we meisjes vanaf 12 tot 21 jaar.

Samenleven met verschillende jongeren en begeleiders is geen gemakkelijke opdracht. Het is dan ook noodzakelijk enkele leefregels vast te leggen, zodat het samenleven vlot verloopt. De dagstructuur en leefregels verschillen voor beide groepen. Zoek je meer informatie over de werking van beide groepen. Dan kan je deze hieronder vinden.

- Leer meer over onze werking in [groep 1](./groep-1)
- Leer meer over onze werking in [groep 2](./groep-2)
