---
layout: page
title: Professionelen
permalink: /professionelen/
---

- [Hulpverleningsaanbod en visie](#hulpverleningsaanbod-en-visie)
- [Aanmelding?](#aanmelding)
- [Rol van de aanmelder doorheen het diagnostisch traject?](#rol-van-de-aanmelder-doorheen-het-diagnostisch-traject)
- [Financiële implicaties?](#financiële-implicaties)
- [Contra-indicaties voor aanmelding bij ons centrum](#contra-indicaties-voor-aanmelding-bij-ons-centrum)
- [Downloads](#downloads)

## Hulpverleningsaanbod en visie

De Zandberg kan terugblikken op een ruime ervaring in het adviseren en initiëren van (integrale) hulpverleningstrajecten in problematische leefsituaties. Ons diagnostisch proces wordt geïnspireerd door het protocol handelingsgerichte diagnostiek. We gebruiken daarbij verschillende actuele en wetenschappelijk gevalideerde denkkaders, methodieken en instrumenten.

Onze handelingsgerichte diagnostiek is een **iteratief en dynamisch proces** dat vertrekt vanuit de concrete leefwereld van alle betrokkenen (omgeving, beleving, zingeving). Verbinding en dialoog zijn belangrijke uitgangspunten en zijn essentieel om tot optimale gedragenheid te komen bij iedereen. Meerzijdige partijdigheid is een kernattitude in onze benadering.

We bekijken de situatie vanuit **verschillende invalshoeken (disciplines) en methodes**, met oog voor alle betrokkenen en op verschillende levensdomeinen om zo tot een samenhangend integratief beeld te komen. Vanuit onze interdisciplinariteit kunnen we ook adequaat inschatten welke rol verschillende disciplines in de toekomst kunnen spelen. We vertrekken minstens vanuit 3 disciplines, namelijk de sociale, de pedagogische en de psychologische discipline. Binnen een OOOC kan, waar dit vanuit het handelingsgericht proces nodig is, ook de expertise van externe disciplines worden ingeroepen (bv. samenwerking kinderpsychiater, andere medische disciplines, drughulpverlening, …).

We starten vanuit de erkenning van wat al geprobeerd is en zoeken verbinding met en tussen de noden van minderjarige en context. We zoeken andere/nieuwe mogelijkheden om die verbinding meer leefbaar te maken. We gaan daarbij actief op zoek naar de krachten in de ruime netwerken van de gezinnen en zoeken waar zinvol de samenwerking op.

Het resultaat van onze tussenkomst is een **integratief beeld van de noden en krachten** dat als basis dient voor een **concreet, krachtgericht voorstel tot handelen**, specifiek afgestemd op de minderjarige en diens context. We krijgen zicht op de samenhang tussen (on)gewenst of (in)adequaat gedrag en onderliggende patronen in de context. We zoeken daarbij naar duurzame verankering vanuit de intentie om continuïteit te faciliteren in de ondersteuning die kinderen en jongeren nu en in de toekomst mogelijks nodig hebben. Onze handelingsgerichte diagnostiek is dus geen eindpunt, maar biedt een kader van waaruit handelen in onzekere en onvoorspelbare situaties richting kan krijgen. We werken waar nodig samen met anderen professionelen in het brede jeugdhulplandschap.

**Als OOOC zijn we inzetbaar voor verschillende diagnostische vragen en/of problematieken en in verschillende fases van de trajecten van minderjarigen.** We gaan daarbij gericht en systematisch kijken welke domeinen en mensen, disciplines, expertise we in ons onderzoek nodig hebben. We verkiezen een diagnostiek die vroeg en nabij is, maar door onze brede inzetbaarheid kunnen we ook later in trajecten (opnieuw) een rol spelen.

We zoeken voor elke minderjarige welke diagnostische acties in **ons flexibel aanbod aan werkvormen** het meest passend zijn om beweging te krijgen in haperende ontwikkelingstrajecten. Als OOOC hanteren we verschillende werkvormen: mobiel/ambulant en residentieel. We zetten, indien zinvol in een diagnostisch traject, een tijdelijk verblijf in onze leefgroep in als diagnostisch instrument. De leefgroep fungeert in dat geval als rustplek en als experimenteerruimte om hypotheses actief te toetsen. Kinderen en jongeren kunnen dus tijdelijk in de leefgroep verblijven maar dit verblijf staat steeds in teken van de handelingsgerichte diagnostiek en is dus nooit losstaand op zichzelf.

De **duur van de begeleidingsperiode** wordt individueel vastgesteld en varieert tussen 45 en 120 dagen. Deze termijn is flexibel en wordt bepaald op basis van de aard en het aantal diagnostische vragen. De precieze duur wordt in overleg met de cliënt, de aanmelder en andere betrokkenen vastgesteld.

Soms loopt de spanning zo hoog op dat een gezin of jongere tijdelijk ondersteuning nodig heeft. Een jongere en zijn of haar context komt in een crisissituatie terecht. Naast ons diagnostisch aanbod biedt ons centrum ook **crisishulp**. Dit kan zowel ambulant (crisisbegeleiding aan huis) als residentieel (crisisopvang en crisisbegeleiding) vorm krijgen. In beide trajecten staan verbinding, samenwerking en het versterken van krachten centraal. We geloven dat elke crisis ook een kans kan zijn – om te groeien, te herstellen en opnieuw perspectief te vinden.

## Aanmelding?

Gezien het OOOC inzetbaar is voor verschillende diagnostische vragen en -problematieken en in verschillende fases van de trajecten van minderjaren zijn **onze aanmelders zeer divers**. Aanmelden kan door de brede instroom (CLB, revalidatiecentrum, CGGZ, kind en gezin, …), als door een gemandateerde voorziening (Ondersteuningscentrum Jeugdhulp en Vertrouwenscentrum Kindermishandeling) of door de Sociale Dienst van een Jeugdrechtbank.

Onze ambulante handelingsgerichte diagnostiek is rechtstreeks toegankelijk. Voor aanmeldingen kan je contact opnemen met ons centrum.

Verblijf in functie van handelingsgerichte diagnostiek is niet rechtstreeks toegankelijk. Aanmeldingen gebeuren via de toegangspoort.

Ons crisisaanbod (crisisbegeleiding en/of crisisopvang) wordt georganiseerd en gematcht via het Crisisnetwerk West-Vlaanderen. Er kan dus geen rechtstreekse aanmelding gedaan worden voor crisishulp.

## Rol van de aanmelder doorheen het diagnostisch traject?

Wij vertrekken vanuit de bijschakelgedachte, wat betekent dat het OOOC tijdelijk betrokken wordt om het traject te onderbouwen en handelingsgerichte adviezen te formuleren, waarmee de aanmelder samen met minderjarige en context verder aan de slag kan. Aanmelders zijn en blijven daarom cruciale partners in het diagnostisch of crisis traject. We rekenen dan ook op een actieve betrokkenheid van de aanmelders bij opstart, tijdens en bij afsluit van het traject. Bij aanvang van het traject worden hierover afspraken gemaakt.

Indien de aanmelder niet in staat is om betrokken te blijven, zoeken wij samen naar iemand die deze rol wel kan opnemen.

## Financiële implicaties?

Ambulante diagnostiek is kosteloos voor de betrokkenen.
Verblijf wordt bekostigd via de Vlaamse Gemeenschap en aan de ouders vraagt de overheid in deze situatie een bijdrage via een gedeelte van de kinderbijslag.

Crisishulp is ook kosteloos voor de betrokkenen.

## Contra-indicaties voor aanmelding bij ons centrum

- Een duidelijk uitgesproken verslavingsproblematiek.
- Een duidelijke psychiatrische problematiek waarbij een opname in de kinder- en jeugdpsychiatrie is aangewezen.
- Ernstige mentale, motorische of zintuiglijke handicaps waardoor de veiligheid van medebewoners en begeleiders in het OOOC in het gedrang komt en waarbij een duidelijke begrenzende aanpak nodig is die meer structurerend is dan wat een OOOC kan bieden.

## Downloads

| Informatie | |
|-------------|---------|
| Onze informatie voor aanmelders voor ambulante diagnostiek. Dit document omvat onze visie en leidinggevende principes, onze aanmeldingsflow en aanmeldingsprocedure | [Download](/assets/downloads/info-aanmelders.pdf) |
| Leidraad en richtvragen bij aanmeldingen | [Download](/assets/downloads/leidraad-aanmelding.pdf) |
| Formulier administratie bij aanmelding ambulante diagnostiek | [Download](/assets/downloads/formulier-aanmelding.docx) |
